中山王鼎

惟十四年，中山王作鼎于铭曰:呜呼,语不悖哉！寡人闻之，与其溺于人也，宁溺于渊。
昔者燕君子哙，睿弇（恰）夫悟，长为人宗，閈于天下之物矣，犹迷惑于子之，而亡其邦，为天下戮，而皇在于少君乎？昔者，吾先考成王，早弃群臣，寡人幼童未通智，唯傅姆是从。天降休命于朕邦。有厥忠臣赒，克顺克卑，亡不率从。敬顺天德，以佐右寡人，使智社稷之任，臣宗之义，夙夜不懈，以善道寡人。今余方壮，智天若否，论其德，省其行，亡不顺道，考度惟型。呜呼，哲哉！社稷其庶乎！厥业在祇。寡人闻之，事少如长，事愚如智，此易言而难行也。非信与忠，其谁能之？惟吾老赒是克行之。呜呼！攸哉！天其有刑于兹厥邦，是以寡人委任之邦，而去之遊，无遽惕之虑。昔者，吾先祖桓王、邵考成王、身勤社稷，行四方，以憂劳邦家。今吾老赒，亲帅三军之众，以征不义之邦，奋桴振铎，辟启封疆，方数百里，列城数十，克敌大邦。寡人庸其德，嘉其力，是以赐之厥命，惟有死罪，及三世亡不赦，以明其德，庸其功，吾老赒奔走不听命，寡人惧其忽然不可得，惮惮业业，恐损社稷之光，是以寡许之，谋虑皆从，克有功智也。诒死罪之有赦，知为人臣之义也。呜呼！念之哉！后人其庸庸之，毋忘尔邦。昔者吴人并越，越人修教备信，五年覆吴，克并之，至于今。尔毋大而肆，毋富而骄，毋众而嚣，邻邦难亲，仇人在旁。呜呼！念之哉！子子孙孙，永定保之，毋替厥邦。


夔龙方壶

惟十四年，中山王命相邦赒，择燕吉金，铸为彝壶，节于禋齐，可法可尚，以飨上帝，以祀先王。穆穆济济，严敬不敢怠荒，因载所美，昭肆皇功，诋燕之讹，以憼嗣王。惟朕皇祖文武、桓祖成考，是有纯德遗训，以施及子孙，用惟朕所放。慈孝宣惠，举贤使能，天不斁其有愿，使得贤士良佐赒，以辅其厥身。余知其忠信也，而专任之邦，是以游夕饮食，宁有遽惕。赒竭志尽忠，以左右厥辟，不贰其心，受任佐邦，夙夜匪懈，进贤措能，亡有常息，以明辟光。适遭燕君子哙不顾大义，不告诸侯，而臣主易位，以内绝昭公之业，废其先王之祭祀，外之则将使上勤于天子之庙，而退与诸侯齿长于会同，则上逆于天，下不顺于人也，寡人非之。赒曰：为人臣而反臣其主，不祥莫大焉。将与吾君并立于世，齿长于会同，则臣不忍见也。赒愿从士大夫，以靖燕疆，是以身蒙甲胄，以诛不顺，燕故君子哙，新君子之，不用礼义，不顾逆顺，故邦亡身死，曾亡一夫之救。遂定君臣之位、上下之体，休有成功，创辟封疆。天子不忘其有勋，使其老策赏仲父，诸侯皆贺。夫古之圣王务在得贤，其即得民。故辞礼敬则贤人至，宠爱深则贤人亲，作敛中则庶民附。呜呼！允哉若言，明肆之于壶，而时观焉。祇祇翼翼，昭告后嗣，惟逆生祸，惟顺生福，载之简策，以戒嗣王，惟德附民，惟义可张，子之子，孙之孙，其永保用无疆。



胤嗣圆壶
胤嗣妾次，敢明扬告：昔者先王，慈爱百姓，竹胄无疆，日夜不忘，大去刑罚，以憂厥民之惟不辜，或得贤佐司马赒，而冢任之邦。逢燕亡道，易上子之，大辟不义，反臣其主，惟司马赒，䜣詻战怒，不能宁处，帅师征燕，大启邦宇，方数百里，惟邦之幹。惟朕先王，苗蒐田猎，于彼新土，其会如林，驭右和同，四牡汸汸，以取鲜犒，飨祀先王，德行盛皇，隐逸先王。呜呼！先王之德，弗可复得，潸潸流涕，不敢宁处，敬命新地，永祀先王，世世毋犯，以追庸先王之功烈，子子孙孙，毋有不敬，寅祇丞祀。

